---
title: Úvod
contentType: prose
---

Drazí čtenáři,

snad není ani v nejmenším třeba se omlouvat za otištění následujícího nadmíru erotického a peprného vyprávění mladé patricijské dámy, jejíž dobrodružství uspokojí každého nefalšovaného milovníka dráždivého čtení.

Tématem pamětí je jedna velmi okouzlující a bystrá bytost něžného pohlaví, obdařená tak vybraným smyslem pro cit a tak vřelou povahou, že nedokázala odolat svůdným silám nejdokonalejšího božího stvoření; jelikož Bůh stvořil člověka dle obrazu svého jako muže a ženu a jeho první přikázání bylo: „Ploďte a množte se a naplňte zemi!“, což lze najít v knize Genesis, kapitole první.

Přirozený pud vštípil našim prapředkům myšlenku, že kopulace je tou nejpřímější a nejpřijatelnější formou uctívání, kterou mohli svým božstvům nabídnout, a jsem si jist, že ti mí čtenáři, kteří nejsou bigotními katolíky, budou souhlasit, když řeknu, že v naplňování přirozených tužeb žádného hříchu není, a proto bychom jich měli plně užívat. Přece jen nás k tomu Stvořitel velmi dobře vybavil.

Ubohá dívka neměla dlouhého života, a kdo by jí tedy za­zlíval, že těch svých pár motýlích let prožila naplno.

Úryvky textů, ze kterých se mé vyprávění skládá, byly nalezeny v balíčku, který svěřila svému věrnému sluhovi. Ten po jejím náhlém skonu, zemřela tak mladá, bylo jí pouhých dvacet tři let, přešel do mých služeb.

Jako autor jsem si plně vědom, že hrubost mého stylu může být pro někoho urážlivá, avšak doufám, že má snaha poskytnout čtenářům dokonalé potěšení bude dostatečnou omluvou za mé nedostatky.

_AUTOR_
